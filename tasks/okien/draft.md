
Okien, zły menedżer aktualizacji, siedzi w swoim wiktoriańskim fotelu w ponurej i opuszczonej fabryce bitów. Promienie nocnego księżyca wpadają przez okno pozwalając dostrzec szczegóły jego pomarszczonej twarzy. Ręce złożone w geście zamyślenia wydają się pasować do nienagannie eleganckiego stroju. Całość przywodzi na myśl Ebenezera Scrooge'a, jednak ze wzroku można wyczuć, że nie zależy mu nawet na pieniądzach.

Pamięta on czasy, w których wszystko było inaczej. Młodzi ludzie doceniali wartość własnego myślenia. Informacje sprawdzali w gazetach, książkach, bibliotekach. Teraz żyją w pośpiechu, nie zastanawiając się nawet na chwilę. Natychmiastowa komunikacja sprawiła, że ludzie oczekują każdego zadania wykonanego "na już".

Nie jest to taka sytuacja jak wszystkie podobne w historii; żadne porównania do greckich filozofów krytykujących słowo pisane nie zmienią jego zdania: wystarczy spojrzeć na liczbę chorób psychicznych, falę populizmu na każdym kontynencie spowodowana masową dezinformacją. Niech spróbowaliby za jego młodości czegoś takiego; drukowanie gazet z fałszywymi artykułami daleko by ich nie zaprowadziło.

Okien robi wszystko dla dobra samych użytkowników. Dobra społeczeństwa, które korzysta. Zresztą, jeżeli by im się to nie podobało, by już nie korzystali. Dają ciche przyzwolenie na jego styl zarządzania &ndash; więc może jednak w środku czują lub wiedzą, jaką walkę toczy z kilkoma niewdzięcznikami?

On jest bogaty i nie zależy mu na pieniądzach. A jednak są osoby, którym zależy; o tym należy pamiętać &ndash; jego priorytety są inne niż użytkowników. Jego ideały nie są ich ideałami. Nawet jeśli powziąłby najbardziej szlachetną z walk, byliby źli za same zmarnowane zasoby, które mogły być lepiej zużyte na pomoc dla nich.


